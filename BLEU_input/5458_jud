בשמ רח
תרום ידך על צריך וכל אויביך יכרתו
כתאבי אלי מולאי וסיידי ורייסי אלשיך
אלאגל אטאל אללה בקאה ואדאם עזה
וכאן לה ומעה ולי וחאפט פי גמיע אמורה
כתאבי אליך ען שוק אן (!) שדיד קרב אללה אל
אגתמאע בך עלי אפצל אחול (!) במנה ופצלה
אן שא אללה אנה ולי דלך ואלקאדר עליה
אלדי נעלם בה מולאי באן תקדם כתאבי אליה
אלי תאנא וכאן קד וצלת גלבת אלמרכב
ווצלו פיה (!) מקאתלא (!) ודכרו אן אלמרכב
אלדי כאן פיה חצרה מולאי אכדהו (!) אלסראק
וצעב דלך עלי כתיר ורגעת חמדת אללה
ושכרתה עלי סלאמת אלרוח ידו (!) ליי' חסדו
כל שי דון אלרוח מכלוף וממא אעלמך
בה יא מולאי באן כאן אלי ממלוכהא פי מרכב
אלפופלי גמלה //אן כבירה// וקד קדר אללה במא כאן ובעד
דלך עוץ אללה לה אלחמד ואלשכר ולא יצעב
עלי מולאי אללה יעגל אלכלף תעיש אן שא אללה
ויכלף אללה אמתאל דלך וכאן ממלוכהא יצן
אן חצרה מולאי פי תאנא ובאדרת וכתבת
כתב אלי אלנאכודה תינבו באן יסלם למולאי
מתקאל ועשרין או אכתר ובעד דלך וצל
אלי מנגרור מולאי אלשיך אבו אלקאסם
אבן קטאן ואסתקצית מנה בסבב חצרתך
ודכר לי באן חצרתך מקימא (!) פי ברוג
ואסעה (!) תסרע באלמגי אלי מנגרור עלי כל
חאל ולא תתלבת לאנני מתוה פי מנגרור
ואנא אן שא אללה נכרג נכרג אול אלזמאן <<אחבבת אעלמך בדלך << פכונך
תסאפר מן מנגרור צחבתי [[אכיר]] אפצל
מן מא תסאפר פי מראכב אלנאס פתעלם
אן מא ביננא פרק מאלי ומאלך הו ואחד
ואלמטאיא תכרג מן ענדכם אול אלזמאן
מן כנבאית ומן תאנא תגתהד פי אן תצל
עלי כל חאל אלי מנגרור פי אלמ[טא]יא אל
ואצלא (!) אול אלזמאן אלי מליבאראת ולכיאכנור ולפאכנור
ולמנגרור אן שא אללה ומא אחתגת יא מולאי
מן דהב תאכד עני מן אלנאכודה תנבו
לאנא פי תאנא תאתנא מתוה וביני ובינה מא לא
ינפצל מן אלצדאקה ואלאכוה אעלמתך דלך
ואמא אלדי תחב עלמה יא מולאי באן כאן בקי
לחצרתך ענדי בקיה מן קימה חריר וקד
שרית לה בה יב בהאר ונצף פלפל באלכביר
ואנפדתהא לה פי [אמאן אל]לה פי ה[דה] אלסנה מן מנגרור
פי אלמרכב אלמבארך כתב אללה סלאמתה
קד כתבת לך צחבה הדא אלכתאב
כתאב באלערבי יחוי מא פי בטן הדא אל
כתאב אעלמתך בדלך ולא יחמל מולאי עלי
קלבה פי מא מצא לה ענדך יא מולאי ואל
חמד ללה מא תרגע אליה ומא תתעוץ פיה
אדא כאנת אלרוח פי עאפיה כאן כל שי מכלוף
אללה אללה מא אחתאג אוציך פי אלוצול אלי
מנגרור ויכץ מולאי עזיז נפסה באלסלאם
אלגזיל ויכץ עני אלשיך אבו סעד באסלאם אלגזיל
וכאתב הדה אלאסטר אברהם בן יגו יכץ חצרתך
באסלאם באלסלאם אלגזיל חצר אלכתאב מימון יכץ באלסלאם
ושלום אדני יגדל לעד ולא ידל נצח
Address:
[י]גיע ליקר אדני ואור עיני כבוד עבדה מחרוז

מר ורב יהודה הכהן החכם והנבון בריעקב נע

בן כבוד גדולת קד(ושת) מר ור יוסף הכהן אמונה אומן

תהי נפשיה ממליא תפנוקין

בגינתא דעדן עד יעמוד לקץ הימין